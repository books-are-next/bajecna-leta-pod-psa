<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="II. Z&nbsp;Kvidova deníku">
    <meta name="apple-mobile-web-app-capable" content="yes">
    <title>II. Z&nbsp;Kvidova deníku</title>
    <link rel="stylesheet" href="./style/style.min.css" media="screen" integrity="sha256-0HU4DyeVQ9j1CgbQEvEhFsHtFoxn1ab6NeCS4IOAoDA=">
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <meta name="order" content="3">
    <link rel="prev" href="./bajecna_leta_pod_psa_006.html">
    <link rel="next" href="./bajecna_leta_pod_psa_008.html">
    <link rel="self" href="bajecna_leta_pod_psa_007.html">
    <meta name="identifier" content="viewegh-bajecna-leta-pod-psa-6d3050b">
    <meta name="role" content="chapter">
  </head>
  <body data-nb-words="2141" data-nb-chars="12620" class="nb-role-chapter nb-custom-style">
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./bajecna_leta_pod_psa_006.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" id="chunk1" data-nb-words="4" data-nb-chars="20"><span class="idea" data-nb-ref-number="1" id="idea1" data-nb-words="4" data-nb-chars="20">II. Z&nbsp;Kvidova deníku</span></h1>
        <p class="chunk" data-nb-ref-number="2" id="chunk2" data-nb-words="3" data-nb-chars="13"><span class="idea" data-nb-ref-number="2" id="idea2" data-nb-words="3" data-nb-chars="13"><strong>20. září 1968</strong></span></p>
        <p class="chunk" data-nb-ref-number="3" id="chunk3" data-nb-words="60" data-nb-chars="343"><span class="idea" data-nb-ref-number="3" id="idea3" data-nb-words="60" data-nb-chars="343"><em>Stěhujeme se&nbsp;do&nbsp;jakési Sázavy! Nikdo mi&nbsp;nedokázal srozumitelně říci proč. Řekli mi&nbsp;jenom, že&nbsp;jsem zmeškal začátek školního roku a&nbsp;že budu v&nbsp;Sázavě chodit ještě jeden rok do&nbsp;školky. Samé Jobovy zvěsti! Nikdo navíc přesně neví, kde ta&nbsp;Sázava je. Na&nbsp;mapě ČSSR jsme to&nbsp;nenašli. Otec řekl, že&nbsp;přinese zítra větší. Pořád si&nbsp;zpívá Kaťuši. Matka mlčí.</em></span></p>
        <p class="chunk" data-nb-ref-number="4" id="chunk4" data-nb-words="3" data-nb-chars="13"><span class="idea" data-nb-ref-number="4" id="idea4" data-nb-words="3" data-nb-chars="13"><strong>21. září 1968</strong></span></p>
        <p class="chunk" data-nb-ref-number="5" id="chunk5" data-nb-words="80" data-nb-chars="467"><span class="idea" data-nb-ref-number="5" id="idea5" data-nb-words="80" data-nb-chars="467"><em>Není to&nbsp;ani na&nbsp;té&nbsp;větší. Otec řekl, že&nbsp;přinese jednu ještě větší. Matka se&nbsp;hystericky smála a&nbsp;navrhovala mu, ať&nbsp;si&nbsp;půjčí od&nbsp;vojáků. Pokud ještě vůbec nějakou mají, dodala. Zeptal jsem se&nbsp;otce, proč mám jediným trhnutím zpřetrhat všechna citová pouta, která jsem si&nbsp;vůči Praze vytvořil. Protože jsem nechtěl čekat, až&nbsp;mě&nbsp;vyhodí z&nbsp;práce, řekl otec. Chtěl prý odejít sám. Jestli prý miluji Bruncvíka, umožní mi&nbsp;ho&nbsp;o&nbsp;víkendech navštěvovat. Připadalo mi, že&nbsp;se&nbsp;mi&nbsp;vysmívá.</em></span></p>
        <p class="chunk" data-nb-ref-number="6" id="chunk6" data-nb-words="3" data-nb-chars="13"><span class="idea" data-nb-ref-number="6" id="idea6" data-nb-words="3" data-nb-chars="13"><strong>22. září 1968</strong></span></p>
        <p class="chunk" data-nb-ref-number="7" id="chunk7" data-nb-words="79" data-nb-chars="476"><span class="idea" data-nb-ref-number="7" id="idea7" data-nb-words="79" data-nb-chars="476"><em>Otec i&nbsp;matka budou pracovat v&nbsp;sázavských sklárnách, kde se&nbsp;prý vyrábí světoznámé varné sklo pro domácnost a&nbsp;laboratoře. Budeme prý bydlet v&nbsp;podnikové vile s&nbsp;velkou prosklenou terasou a&nbsp;po práci se&nbsp;koupat v&nbsp;řece, která šumí hned pod okny, říkal otec. Pojedeme se&nbsp;tam prý zítra podívat. Matka se&nbsp;tvářila pochybovačně a&nbsp;říkala otci „Františku Hrubíne“. Řekla mi, že&nbsp;to&nbsp;tehdy nebylo žádný natáčení, ale normální okupace. Babička řekla, že&nbsp;to&nbsp;nebyla okupace, ale pogrom na&nbsp;turisty.</em></span></p>
        <p class="chunk" data-nb-ref-number="8" id="chunk8" data-nb-words="3" data-nb-chars="13"><span class="idea" data-nb-ref-number="8" id="idea8" data-nb-words="3" data-nb-chars="13"><strong>23. září 1968</strong></span></p>
        <p class="chunk" data-nb-ref-number="9" id="chunk9" data-nb-words="265" data-nb-chars="1587"><span class="idea" data-nb-ref-number="9" id="idea9" data-nb-words="265" data-nb-chars="1587"><em>Dneska jsme byli poprvé v&nbsp;Sázavě. Klášter ještě jakžtakž ujde, ale když jsem viděl to&nbsp;okolí, bylo mi&nbsp;jasné, že&nbsp;ti&nbsp;mniši tenkrát odešli zřejmě dobrovolně. Prohlédli jsme si&nbsp;s&nbsp;otcem tu&nbsp;podnikovou vilu. Líbilo se&nbsp;mi, že&nbsp;má&nbsp;v&nbsp;omítce různobarevná sklíčka. Matka zůstala sedět v&nbsp;autě. Řekl jsemjí, že&nbsp;se&nbsp;vila jmenuje DRÁBOVKA. Řekla, že&nbsp;to&nbsp;je&nbsp;pěkné jméno. Potom začalo pršet. Když jsem si&nbsp;v&nbsp;obchodě kupoval limonádu, zarazilo mě, že&nbsp;tu&nbsp;mají na&nbsp;regálech čokolády hned vedle mýdel a&nbsp;tak. Otec mi&nbsp;vysvětlil, že&nbsp;je&nbsp;to&nbsp;obchod se&nbsp;smíšeným zbožím, což prý je&nbsp;praktický nápad předbíhající v&nbsp;mnohém svou dobu, i&nbsp;když připouštěl, že&nbsp;ta&nbsp;leštěnka na&nbsp;nábytek v&nbsp;mrazicím boxu bude patrně omyl. Pršelo ovšem silněji, a&nbsp;tak jsme se&nbsp;běželi schovat do&nbsp;nejbližší restaurace. Běželi jsme skoro půl hodiny. Matka křičela, že&nbsp;řidič, který se&nbsp;bojí jezdit v&nbsp;dešti, potřebuje psychiatra. V&nbsp;restauraci byla spousta čundráků. V&nbsp;botách měli zasuté polévkové lžíce, což mi&nbsp;připadalo vysloveně nehygienické. Otec s&nbsp;matkou se&nbsp;hádali, jestli je&nbsp;plakát VÝKUP KOŽEK modernistický nebo funkcionalistický. Když jsme snědli párky, přestalo pršet. Chtěl jsem jít, ale otec trval na&nbsp;tom, že&nbsp;počkáme, dokud neoschne vozovka. Matka si&nbsp;objednala rum. Chvíli pak zpívala společně s&nbsp;čundráky, ale při čtvrté písni se&nbsp;rozplakala. Když jsem se&nbsp;jí&nbsp;ptal, řekla mi, že&nbsp;ji&nbsp;rozesmutnil tklivý refrén TAK KOPNI DO&nbsp;TÝ&nbsp;BEDNY. V&nbsp;Praze nás otec držel hodinu násilím v&nbsp;parku, aby matka nevypadala uplakaně. Dědečkovi pak řekla, že&nbsp;Posázaví je&nbsp;vlahý kraj plný rázovitých milých lidí, nicméně že&nbsp;ona osobně ho&nbsp;bude ode dneška považovat za&nbsp;českou Sibiř.</em></span></p>
        <p class="chunk" data-nb-ref-number="10" id="chunk10" data-nb-words="3" data-nb-chars="13"><span class="idea" data-nb-ref-number="10" id="idea10" data-nb-words="3" data-nb-chars="13"><strong>29. září 1968</strong></span></p>
        <p class="chunk" data-nb-ref-number="11" id="chunk11" data-nb-words="138" data-nb-chars="798"><span class="idea" data-nb-ref-number="11" id="idea11" data-nb-words="138" data-nb-chars="798"><em>Dneska odpoledne jsme se&nbsp;stěhovali. Za&nbsp;okny Drábovky byla spousta cizích lidí. Matka řekla, že&nbsp;oba dva stěhováci musí být zřejmě ožralí, když nesou její postel na&nbsp;tu&nbsp;prosklenou terasu. Otec řekl, že&nbsp;je&nbsp;osočuje zcela neprávem, protože ona terasa bude skutečně naším dočasným domovem. Matka se&nbsp;na&nbsp;chodníku před vilou posadila do&nbsp;proutěného křesla a&nbsp;přibližně hodinu odtud pozorovala vlnky v&nbsp;řece. Potom mě&nbsp;vzala za&nbsp;ruku a&nbsp;řekla otci, že&nbsp;odjíždíme do&nbsp;Prahy. Otec řekl, že&nbsp;si&nbsp;vždycky přál oženit se&nbsp;s&nbsp;holkou do&nbsp;nepohody, ale že&nbsp;si&nbsp;– jak nyní vidí – zřejmě vzal Pyšnou princeznu. Co&nbsp;prý má&nbsp;dělat inženýr Zvára, ptal se&nbsp;otec, který již třetí týden načerno bydlí i&nbsp;se svou snoubenkou v&nbsp;elektrickém transformátoru? Když se&nbsp;setmělo, matka mi&nbsp;řekla, že&nbsp;jí&nbsp;život s&nbsp;mým otcem stále víc připomíná Kanadskou noc.</em></span></p>
        <p class="chunk" data-nb-ref-number="12" id="chunk12" data-nb-words="3" data-nb-chars="13"><span class="idea" data-nb-ref-number="12" id="idea12" data-nb-words="3" data-nb-chars="13"><strong>30. září 1968</strong></span></p>
        <p class="chunk" data-nb-ref-number="13" id="chunk13" data-nb-words="46" data-nb-chars="245"><span class="idea" data-nb-ref-number="13" id="idea13" data-nb-words="46" data-nb-chars="245"><em>Terasa je&nbsp;prosklená ze&nbsp;tří stran. Matka se&nbsp;včera styděla převléknout do&nbsp;pyžama. Tvrdila, že&nbsp;ji&nbsp;tím sklem pozorují stovky očí. Bylo mi&nbsp;jí&nbsp;trochu líto. Vlezl jsem si&nbsp;k&nbsp;ní pod peřinu a&nbsp;přitulil jsem se&nbsp;k&nbsp;jejímu baloňáku. Otec si&nbsp;četl knížky o&nbsp;skle.</em></span></p>
        <p class="chunk" data-nb-ref-number="14" id="chunk14" data-nb-words="3" data-nb-chars="13"><span class="idea" data-nb-ref-number="14" id="idea14" data-nb-words="3" data-nb-chars="13"><strong>1. října 1968</strong></span></p>
        <p class="chunk" data-nb-ref-number="15" id="chunk15" data-nb-words="93" data-nb-chars="528"><span class="idea" data-nb-ref-number="15" id="idea15" data-nb-words="93" data-nb-chars="528"><em>Začal říjen. Zeptal jsem se&nbsp;otce, co&nbsp;bude dělat, až&nbsp;nám sem ledový severák nafouká tři čtyři sněhové jazyky – odpověděl mi, že&nbsp;vyluxuje. Někdy se&nbsp;ptám, zda je&nbsp;vůbec schopen být matce a&nbsp;mně oporou. Buď si&nbsp;čte o&nbsp;skle, nebo si&nbsp;vyřezává ozdobné hole. Obyčejná píšťalka, o&nbsp;kterou jsem ho&nbsp;již několikrát slušně požádal, je&nbsp;ovšem zřejmě nad jeho síly. Pozítří jdou poprvé do&nbsp;práce a&nbsp;já do&nbsp;školky. Metafora je&nbsp;klíč ke&nbsp;skutečnosti. Čtu knížku o&nbsp;spisovatelství a&nbsp;pomáhám matce. Když se&nbsp;chce převléknout, musím jí&nbsp;postavit bunkr z&nbsp;matrací.</em></span></p>
        <p class="chunk" data-nb-ref-number="16" id="chunk16" data-nb-words="3" data-nb-chars="13"><span class="idea" data-nb-ref-number="16" id="idea16" data-nb-words="3" data-nb-chars="13"><strong>2. října 1968</strong></span></p>
        <p class="chunk" data-nb-ref-number="17" id="chunk17" data-nb-words="52" data-nb-chars="307"><span class="idea" data-nb-ref-number="17" id="idea17" data-nb-words="52" data-nb-chars="307"><em>Dneska jsme byli s&nbsp;otcem u&nbsp;řeky. Říkal, že&nbsp;potřebuje sehnat nějaké dřevo na&nbsp;vyřezávání. Zeptal jsem se&nbsp;ho, co&nbsp;má&nbsp;pořád s&nbsp;tím dřevem: Řekl mi, že&nbsp;je&nbsp;to&nbsp;materiál s&nbsp;vynikajícími psychohygienickými vlastnostmi, což prý lze v&nbsp;zemích východního bloku stěží docenit. Večer mi&nbsp;konečně udělal píšťalku. To&nbsp;to&nbsp;trvalo!</em></span></p>
        <p class="chunk" data-nb-ref-number="18" id="chunk18" data-nb-words="3" data-nb-chars="13"><span class="idea" data-nb-ref-number="18" id="idea18" data-nb-words="3" data-nb-chars="13"><strong>3. října 1968</strong></span></p>
        <p class="chunk" data-nb-ref-number="19" id="chunk19" data-nb-words="130" data-nb-chars="801"><span class="idea" data-nb-ref-number="19" id="idea19" data-nb-words="130" data-nb-chars="801"><em>Školka kromě učitelky Hájkové a&nbsp;tvarohu s&nbsp;malinami odráží tristní stav naší předškolní výchovy, což jsem jim také řekl. Učitelka Konečná, která se&nbsp;na&nbsp;mě&nbsp;přišla podívat z&nbsp;mladšího oddělení, řekla, že&nbsp;budu pro školku přínosem. Sedím vedle Jarušky Mackové. Je&nbsp;to&nbsp;docela pěkná provinční dívka, jakkoli je&nbsp;plná naivních předsudků vůči metaforickému vyjadřování o&nbsp;obezitě. Matka si&nbsp;z&nbsp;práce přinesla čtyři tašky spisů. Zapískal jsem jí&nbsp;na&nbsp;uvítanou „Sen lásky“, ale ona přiskočila a&nbsp;vyhodila mi&nbsp;píšťalku z&nbsp;okna. Křičel jsem, že&nbsp;skočím za&nbsp;ní, ale matka zapochybovala, zda bych prý vzhledem ke&nbsp;své tloušťce dokázal vyšplhat alespoň na&nbsp;tu&nbsp;židli, z&nbsp;níž by&nbsp;pak bylo možné přelézt na&nbsp;okenní parapet. Odcizení mezi mnou a&nbsp;matkou roste jako muchomůrka tygrovaná po&nbsp;vydatném dešti. Od&nbsp;zítřka se&nbsp;zříkám všech sladkostí.</em></span></p>
        <p class="chunk" data-nb-ref-number="20" id="chunk20" data-nb-words="3" data-nb-chars="13"><span class="idea" data-nb-ref-number="20" id="idea20" data-nb-words="3" data-nb-chars="13"><strong>4. října 1968</strong></span></p>
        <p class="chunk" data-nb-ref-number="21" id="chunk21" data-nb-words="61" data-nb-chars="346"><span class="idea" data-nb-ref-number="21" id="idea21" data-nb-words="61" data-nb-chars="346"><em>Včera v&nbsp;noci byla bouřka. Vlezl jsem si&nbsp;k&nbsp;matce do&nbsp;postele, ale otec se&nbsp;vnutil mezi nás. Dívali jsme se, jak se&nbsp;obloha modře a&nbsp;bíle rozsvěcuje a&nbsp;zase zhasíná. Otec řekl, že&nbsp;je&nbsp;to&nbsp;lepší než sedmdesátimilimetrový film v&nbsp;kině Alfa. Déšť bušil do&nbsp;střechy jako tlupa divokých pokrývačů. Otec matku hladil, což mi&nbsp;vůči mně připadalo vysloveně netaktní.</em></span></p>
        <p class="chunk" data-nb-ref-number="22" id="chunk22" data-nb-words="3" data-nb-chars="13"><span class="idea" data-nb-ref-number="22" id="idea22" data-nb-words="3" data-nb-chars="13"><strong>5. října 1968</strong></span></p>
        <p class="chunk" data-nb-ref-number="23" id="chunk23" data-nb-words="22" data-nb-chars="142"><span class="idea" data-nb-ref-number="23" id="idea23" data-nb-words="22" data-nb-chars="142"><em>Dneska jsem se&nbsp;ve&nbsp;školce zřekl moučníku ve&nbsp;prospěch Jarušky Mackové. (Včera byl pomeranč.) Při odpoledním spaní mi&nbsp;na&nbsp;oplátku ukázala pohlaví.</em></span></p>
        <p class="chunk" data-nb-ref-number="24" id="chunk24" data-nb-words="3" data-nb-chars="13"><span class="idea" data-nb-ref-number="24" id="idea24" data-nb-words="3" data-nb-chars="13"><strong>6. října 1968</strong></span></p>
        <p class="chunk" data-nb-ref-number="25" id="chunk25" data-nb-words="52" data-nb-chars="296"><span class="idea" data-nb-ref-number="25" id="idea25" data-nb-words="52" data-nb-chars="296"><em>Macková chtěla vidět mé&nbsp;pohlaví! Řekl jsem jí, že&nbsp;jí&nbsp;dám zítra moučník. Matka je&nbsp;čím dál nervóznější. Otec jí&nbsp;večer navrhl, aby si&nbsp;někam vyšli, ale za&nbsp;čtvrt hodiny byli zpátky, protože ve&nbsp;tmě spadli do&nbsp;odpadního kanálu u&nbsp;Polské ubytovny. Smrděli jako dlouho nemytí tchoři. Což jsem jim také řekl.</em></span></p>
        <p class="chunk" data-nb-ref-number="26" id="chunk26" data-nb-words="3" data-nb-chars="18"><span class="idea" data-nb-ref-number="26" id="idea26" data-nb-words="3" data-nb-chars="18"><strong>14. listopadu 1968</strong></span></p>
        <p class="chunk" data-nb-ref-number="27" id="chunk27" data-nb-words="62" data-nb-chars="393"><span class="idea" data-nb-ref-number="27" id="idea27" data-nb-words="62" data-nb-chars="393"><em>Dneska píši za&nbsp;strašného hluku, neboť otec s&nbsp;matkou si&nbsp;přitáhli domů ing. Zváru a&nbsp;jeho snoubenku. Zastavěli mi&nbsp;postel metrovou hradbou krabic, které po&nbsp;stěhování stále ještě nikdo nevybalil, a&nbsp;snažili se&nbsp;ve&nbsp;mně vzbudit dojem, že&nbsp;mi&nbsp;tak vznikl samostatný dětský pokoj. Potom zpívali sovětské válečné písně a&nbsp;popíjeli vodku z&nbsp;keramických izolátorů, které doma v&nbsp;transformátoru ukradl ing. Zvára.</em></span></p>
        <p class="chunk" data-nb-ref-number="28" id="chunk28" data-nb-words="3" data-nb-chars="18"><span class="idea" data-nb-ref-number="28" id="idea28" data-nb-words="3" data-nb-chars="18"><strong>15. listopadu 1968</strong></span></p>
        <p class="chunk" data-nb-ref-number="29" id="chunk29" data-nb-words="82" data-nb-chars="515"><span class="idea" data-nb-ref-number="29" id="idea29" data-nb-words="82" data-nb-chars="515"><em>Dneska jsem požádal učitelku Hájkovou, zda bych si&nbsp;odpolední spaní nemohl výjimečně přeložit na&nbsp;dopolední. Souhlasila, ale chtěla vědět proč, takže jsem jí&nbsp;stručně načrtl, do&nbsp;kolika hodin v&nbsp;noci jsem musel poslouchat dumky a&nbsp;častušky. Tvářila se&nbsp;sice soucitně, ale myslím, že&nbsp;mi&nbsp;skutečně uvěřila až&nbsp;poté, co&nbsp;jsem jí&nbsp;ukázal svůj nátělník, kterým otec ve&nbsp;tmě utřel rozlitý alkohol. Nechala mě&nbsp;spát na&nbsp;gauči v&nbsp;ředitelně! Pěkně jsem si&nbsp;chrupkal, zatímco moji provinční vrstevníci museli hrát ty&nbsp;infantilní námětové hry!</em></span></p>
        <p class="chunk" data-nb-ref-number="30" id="chunk30" data-nb-words="3" data-nb-chars="18"><span class="idea" data-nb-ref-number="30" id="idea30" data-nb-words="3" data-nb-chars="18"><strong>16. listopadu 1968</strong></span></p>
        <p class="chunk" data-nb-ref-number="31" id="chunk31" data-nb-words="44" data-nb-chars="273"><span class="idea" data-nb-ref-number="31" id="idea31" data-nb-words="44" data-nb-chars="273"><em>Otec ani matka se&nbsp;mnou nemluví. Musím chodit spát přesně&nbsp;19.00&nbsp;ho­din jako nějaká nevyspalá slepice. Úderem této hodiny oba rodiče provokativně šeptají. V&nbsp;matčině případě je&nbsp;to&nbsp;ale stejně zbytečné, pro­tože je&nbsp;z&nbsp;divadla zvyklá šeptat příšerně nahlas. Což jsem jí&nbsp;také řekl.</em></span></p>
        <p class="chunk" data-nb-ref-number="32" id="chunk32" data-nb-words="3" data-nb-chars="18"><span class="idea" data-nb-ref-number="32" id="idea32" data-nb-words="3" data-nb-chars="18"><strong>17. listopadu 1968</strong></span></p>
        <p class="chunk" data-nb-ref-number="33" id="chunk33" data-nb-words="3" data-nb-chars="18"><span class="idea" data-nb-ref-number="33" id="idea33" data-nb-words="3" data-nb-chars="18"><strong>18. listopadu 1968</strong></span></p>
        <p class="chunk" data-nb-ref-number="34" id="chunk34" data-nb-words="54" data-nb-chars="285"><span class="idea" data-nb-ref-number="34" id="idea34" data-nb-words="54" data-nb-chars="285"><em>Celý víkend jsem trávil za&nbsp;krabicemi. Nikdo se&nbsp;mnou stále nemluví a&nbsp;já s&nbsp;nimi také ne. Čtu Montaignovy eseje. V&nbsp;řadě případů s&nbsp;ním musím 100% souhlasit. Když jsem si&nbsp;ale přečetl, že&nbsp;„kdo by&nbsp;naučil lidi umírat, naučil by&nbsp;je&nbsp;i&nbsp;žít“, měl jsem neodbytný pocit, že&nbsp;už&nbsp;mu&nbsp;taky solidně hrabe.</em></span></p>
        <p class="chunk" data-nb-ref-number="35" id="chunk35" data-nb-words="3" data-nb-chars="18"><span class="idea" data-nb-ref-number="35" id="idea35" data-nb-words="3" data-nb-chars="18"><strong>19. listopadu 1968</strong></span></p>
        <p class="chunk" data-nb-ref-number="36" id="chunk36" data-nb-words="106" data-nb-chars="609"><span class="idea" data-nb-ref-number="36" id="idea36" data-nb-words="106" data-nb-chars="609"><em>Matka i&nbsp;otec se&nbsp;mnou zase mluví. Matka ale jen málo, protože si&nbsp;tím divadelním šeptáním přivodila zánět hlasivek. Když jsem se&nbsp;jí&nbsp;ptal, proč tedy šeptá tak nahlas, když si&nbsp;tím hlasivky tak namáhá, odpověděla mi, že&nbsp;se&nbsp;touto cestou – tak jako prý každý poctivý herec – solidarizuje s&nbsp;chudými studenty na&nbsp;třetí galerii. Otec tvrdí, že&nbsp;moje tílko použil omylem – byl prý napůl slepý, protože mu&nbsp;matka přiškvařila cigaretou oční rohovku. Řekl jsem, že&nbsp;to&nbsp;v&nbsp;tomto smyslu učitelce Hájkové zítra upřesním. „Ty už&nbsp;nic neupřesňuj!“ sípala matka. Měla tak vypoulené oči, až&nbsp;jsem si&nbsp;říkal, že&nbsp;ji&nbsp;brzo povezeme do&nbsp;Bohnic.</em></span></p>
        <p class="chunk" data-nb-ref-number="37" id="chunk37" data-nb-words="3" data-nb-chars="18"><span class="idea" data-nb-ref-number="37" id="idea37" data-nb-words="3" data-nb-chars="18"><strong>20. listopadu 1968</strong></span></p>
        <p class="chunk" data-nb-ref-number="38" id="chunk38" data-nb-words="56" data-nb-chars="342"><span class="idea" data-nb-ref-number="38" id="idea38" data-nb-words="56" data-nb-chars="342"><em>Podařilo se&nbsp;mi&nbsp;pro otce sehnat dva velké kusy vzácného ebonitového dřeva, které kdosi zcela neodpustitelně zahodil na&nbsp;smetiště pod Bílým kamenem. Když jsem dřevo dotáhl domů, stále ještě nikdo nebyl doma. Chodí z&nbsp;práce čím dál později. Řekl jsem jim, že&nbsp;neměli přijímat job, na&nbsp;který evidentně nestačí. Všichni ostatní chodí domů v&nbsp;půl třetí.</em></span></p>
        <p class="chunk" data-nb-ref-number="39" id="chunk39" data-nb-words="3" data-nb-chars="18"><span class="idea" data-nb-ref-number="39" id="idea39" data-nb-words="3" data-nb-chars="18"><strong>21. listopadu 1968</strong></span></p>
        <p class="chunk" data-nb-ref-number="40" id="chunk40" data-nb-words="53" data-nb-chars="304"><span class="idea" data-nb-ref-number="40" id="idea40" data-nb-words="53" data-nb-chars="304"><em>Otec prohlásil, že&nbsp;to&nbsp;není ebonit, ale ohořelý bakelit, ale že&nbsp;mi&nbsp;přesto děkuje. Choval se&nbsp;ke&nbsp;mně trochu chladně. Matka mě&nbsp;ale pochválila a&nbsp;řekla, že&nbsp;mám ostrůvkovitou inteligenci. Jinak se&nbsp;ovšem baví výlučně o&nbsp;práci, ačkoli ještě před dvěma měsíci věděli o&nbsp;varném skle úplné prd. Což jsem jim také řekl.</em></span></p>
        <p class="chunk" data-nb-ref-number="41" id="chunk41" data-nb-words="3" data-nb-chars="18"><span class="idea" data-nb-ref-number="41" id="idea41" data-nb-words="3" data-nb-chars="18"><strong>22. listopadu 1968</strong></span></p>
        <p class="chunk" data-nb-ref-number="42" id="chunk42" data-nb-words="203" data-nb-chars="1217"><span class="idea" data-nb-ref-number="42" id="idea42" data-nb-words="203" data-nb-chars="1217"><em>Školka doslova přetéká problémy: dopoledne svítilo slunce, takže nás vyhnali na&nbsp;zahradu jako nějaká telata. Učitelka Konečná mě&nbsp;pak nutila, abych si&nbsp;šel hrát do&nbsp;některého z&nbsp;těch příšerných plechových domečků. Zeptal jsem se&nbsp;jí, na&nbsp;co&nbsp;bych si&nbsp;tam měl podle jejího názoru hrát. Řekla mi, že&nbsp;bych tam jako mohl přijímat návštěvy. Odpověděl jsem jí, že&nbsp;ten absurdní rituál, jakým je&nbsp;v&nbsp;této zemi přijímání návštěv, je&nbsp;kapitola sama pro sebe – tím spíše pak v&nbsp;tom tzv. domečku, který člověku spíše připomíná těsné vlakové kupé, pokud ne&nbsp;rovnou vyhořelou maketu na&nbsp;tankové střelnici, a&nbsp;že bych si&nbsp;daleko raději – samozřejmě pokud s&nbsp;tím bude souhlasit – na&nbsp;některé nepříliš vzdálené lavičce dočetl toho Heinricha Bölla. Řekla, že&nbsp;samozřejmě ne, protože prý nemáme nějakého Bölla, ale komunikační hry. Nato jsem se&nbsp;jí&nbsp;zeptal, zda chce mou osobnost skutečně rozvíjet – tak, jak to&nbsp;má&nbsp;v&nbsp;popisu své práce – nebo spíše potlačit. Řekla mi, že&nbsp;jediné, co&nbsp;momentálně chce, je&nbsp;dožít se&nbsp;v&nbsp;klidu penze. Vypadalo to, že&nbsp;se&nbsp;každou chvíli rozpláče, a&nbsp;tak jsem šel poslušně komunikovat s&nbsp;Jaruškou Mackovou, abych udělal učitelce radost. Komunikovali jsme v&nbsp;červeném domečku. Bylo docela zajímavé vidět Jaruščino pohlaví zase v&nbsp;jiném světle!</em></span></p>
        <p class="chunk" data-nb-ref-number="43" id="chunk43" data-nb-words="3" data-nb-chars="18"><span class="idea" data-nb-ref-number="43" id="idea43" data-nb-words="3" data-nb-chars="18"><strong>23. listopadu 1968</strong></span></p>
        <p class="chunk" data-nb-ref-number="44" id="chunk44" data-nb-words="200" data-nb-chars="1200"><span class="idea" data-nb-ref-number="44" id="idea44" data-nb-words="200" data-nb-chars="1200"><em>Dneska jsme měli učitelku Hájkovou a&nbsp;všude panoval příjemný poklid. Dopoledne jsem při kuželkách shodil obraz prezidenta Ludvíka Svobody, sklo se&nbsp;rozbilo a&nbsp;prořízlo panu prezidentovi horní ret, takže vypadal trochu jako starý zajíc. Jaruška Macková se&nbsp;tomu smála. Učitelka Hájková se&nbsp;mne zeptala, zda zamýšlím s&nbsp;Jaruškou tancovat při vánoční besídce. Řekl jsem, že&nbsp;asi ano, i&nbsp;když bych se&nbsp;na&nbsp;druhé straně nechtěl předčasně vázat na&nbsp;jednu provinční dívku. Když jsem přišel domů, úplně mě&nbsp;roztřásla zima. Otevřel jsem okno a&nbsp;na postele a&nbsp;na nábytek jsem rozházel několik kupiček mokrého listí, které jsem nasbíral na&nbsp;zahradě, aby si&nbsp;otec už&nbsp;konečně uvědomil, že&nbsp;venku právě končí podzim. Když to&nbsp;otec večer uviděl, ohnal se&nbsp;po&nbsp;mně lištou, kterou si&nbsp;chystal na&nbsp;výrobu květinového stojánku, ale zasáhl místo mne mou matku. Když se&nbsp;oba uklidnili, sedli si&nbsp;zády k&nbsp;teplometu a&nbsp;začali mne vyslýchat, jak to&nbsp;bylo s&nbsp;tím obrazem. Otec mi&nbsp;nevěřil, že&nbsp;jsem to&nbsp;neudělal naschvál, a&nbsp;tvrdil, že&nbsp;obraz je&nbsp;možné shodit při kopané nebo při košíkové, ale rozhodně ne&nbsp;při kuželkách. „Při kuželkách může shodit obraz jedině idiot!“ vykřikoval. Matka mi&nbsp;řekla, ať&nbsp;se&nbsp;na&nbsp;otce nezlobím, protože ho&nbsp;prý dnes v&nbsp;práci kádrovali.</em></span></p>
        <p class="chunk" data-nb-ref-number="45" id="chunk45" data-nb-words="3" data-nb-chars="18"><span class="idea" data-nb-ref-number="45" id="idea45" data-nb-words="3" data-nb-chars="18"><strong>25. listopadu 1968</strong></span></p>
        <p class="chunk" data-nb-ref-number="46" id="chunk46" data-nb-words="130" data-nb-chars="772"><span class="idea" data-nb-ref-number="46" id="idea46" data-nb-words="130" data-nb-chars="772"><em>Včera byla sobota. Měli jsme jet na&nbsp;Český Šternberk, ale otec mi&nbsp;místo toho hodinu vyhrožoval, že&nbsp;má&nbsp;dva svědky, kteří prý potvrdí, že&nbsp;jsem po&nbsp;zásahu do&nbsp;obrazu vykřikl: „Trefa! Trefa!“ Přiznal jsem, že&nbsp;jsem to&nbsp;opravdu vykřikl, avšak jen proto, abych před dětmi zakryl neúspěch v&nbsp;kuželkách. Otec vzdychl a&nbsp;odešel do&nbsp;sklepa dodělat květinový stojánek. Matka mi&nbsp;sdělila, že&nbsp;otec potřebuje psychiatra a&nbsp;že na&nbsp;Šternberk pojedeme po&nbsp;obědě. Před obědem se&nbsp;ale otec sekl půlkulatým dlátem do&nbsp;stehenní kosti, takže se&nbsp;jelo na&nbsp;pohotovost do&nbsp;Uhlířských Janovic. Vezl nás ing. Zvára, protože otec odmítl v&nbsp;tomto stavu řídit. Otec se&nbsp;po&nbsp;celou dobu jízdy smál podivným smíchem, mluvil stále o&nbsp;jakémsi „Šperkovi z&nbsp;cézetvé“. Bylo mi&nbsp;zima a&nbsp;stýskalo se&nbsp;mi&nbsp;po&nbsp;Praze. Půjdu napsat dědečkovi.</em></span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./bajecna_leta_pod_psa_008.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-x5EUMx3hhXwlnmb8jNuT80IFyXbfgPpvQLiBBlogboo="></script>
  </body>
</html>